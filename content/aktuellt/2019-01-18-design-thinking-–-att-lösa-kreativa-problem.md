---
title: Design Thinking – att lösa kreativa problem
excerpt: >-
  Visst älskar vi design! Färg, form och uttryck tillfredsställer våra sinnen på
  flera sätt. Formgivningen får oss att känna – precis som konst eller kultur.
  En upplevelse. Och visst är god design något att sträva efter, men vem är
  designen egentligen till för och vad är dess uppgift?
date: 2019-01-18T15:39:48.398Z
image: /media/uploads/article-design-thinking.jpg
redirect_from:
  - /aktuellt/nyheter/2019/2019-01-18-design-thinking---att-losa-kreativa-problem.html
---
## Med människan i centrum

Idag handlar design om så mycket mer än schyssta typsnitt, helrätt färg och linjer ”to die for”. Oavsett om vi pratar om en produkt, en webbplats eller en tjänst. Istället är det funktionalitet som tar hänsyn till mottagarens behov, motivation och beteende som står i centrum. Det kognitiva möter det estetiska. Att designen faktiskt är utformad för att uppfylla ett högre syfte – det mottagaren önskar och behöver. Vi lever i upplevelsernas era där människor förväntar sig något mer. Designen ska inte bara lösa ett problem, utan även problemet bakom problemet, utifrån människors behov och känslor.

## Vad är Design thinking?

Design thinking är ett känt begrepp inom framförallt innovativ produktutveckling och har sitt ursprung i Silicon Valley. Ett förhållningssätt eller en ideologi som sätter människan i centrum av problemlösningen i designprocessen. Definitionen av Design Thinking är långt ifrån solklar och beskrivningarna av vad begreppet innebär många. Det som däremot alltid är gemensamt är de sex delar som utgör processen, även om resan ser olika ut varje gång. Här går vi inte från ett steg till nästa tills slutprodukten är färdig, istället är flödet så kallat iterativt där man ofta backar tillbaka för att sedan gå framåt igen. Allt för att uppnå ett optimalt resultat. Så här säger David Kelly, centralfigur för begreppet och grundare av designkonsultföretaget IDEO:

> “Design thinking is not a linear path. It's a big mass of looping back to different places in the process.”

Så hur går det till?

**Empatisera**\
Bakgrund, analys och research. Skapa förståelse för användaren – på riktigt.

**Definiera**\
Vad är problemet? Och problemet bakom problemet?

**Generera**\
Kläck idéer! Massor av idéer.

**Experimentera**\
Skapa enkla prototyper, prova och känn efter.

**Testa**\
Testa och testa igen.

**Implementera**\
Gör prototypen till verklighet och producera.

## Nytänkande, buzzword eller skåpmat?

Oavsett om vi vill kalla det filosofi, metod eller process så går det hela ut på att förena kreativitet med affärsnytta och att sätta designen i ett större sammanhang. I vår bransch har termen under de senaste åren blivit något av ett buzzword och många byråer berättar gärna om hur de jobbar med just Design thinking. Men är det verkligen något nytt? Är det inte ännu ett sätt att beskriva den kreativa processen på många olika områden? I en intervju i Resumé i slutet av december 2018 döper Oscar Bauer, Creative Director på Söderhavet, till och med begreppet till ”Årets klyscha”.
